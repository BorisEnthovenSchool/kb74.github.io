# Project opzet

Per project werkt een team van ca. 8 studenten samen met een ervaren onderzoeker. Het idee achter het toevoegen van een ervaren onderzoeker is dat Data Science een vakgebied is waarin vaak wordt voortgebouwd op bestaand onderzoek en een zorgvuldige werkwijze nodig is om doelgericht naar valide resultaten toe te werken. We hebben met deze minor dan ook de ambitie om uiteindelijk (wetenschappelijk) te publiceren over de resultaten van de minor.

De teams gaan werken in ‘sprints’ van 2 weken, waarbij elke sprint een stukje oplossing oplevert die ons verder brengt. De planning van de minor ligt verder niet vast, maar de eerste en tweede sprint zullen vooral verkennend zijn voor de opdracht, de data en relevante literatuur. Verder staan de eerste twee sprints het aanleren van de basics van Data Science op het programma. Tijdens de derde sprint kan hopelijk al worden gekeken naar het nabouwen van een simpele state-of-the-art oplossing uit de literatuur.

We werken binnen KB-74 aan echte onderzoeksopdrachten op het gebied van Data Science. Op voorhand weten we nog niet wat er allemaal aan bod komt, maar een stuk programmeren (Python, Spark), statistiek en Machine Learning komt zeker aan bod. Per project wordt gaandeweg bepaald welke kennis nog meer nodig is en zal het team moeten nadenken hoe deze kennis wordt verworven, bijvoorbeeld close reading, online courses, expert raadpleging of zelf onderwijs materiaal maken.

Op de eerste vrijdag van een sprint presenteren de teams aan elkaar waar ze mee bezig zijn en hoe dat gaat. De groepen kunnen elkaar helpen door feedback te geven en ideeen aan te reiken. Op de laatste vrijdag van een sprint presenteren de teams wat de sprint heeft opgeleverd. Deze presentaties zijn open voor het publiek, wat betekent dat iedereen die geinteresseerd is deze bij mag wonen en vragen mag stellen. We proberen daarbij een gastcollege te regelen en een panel samen te stellen van experts die reflecteert op de projecten.

